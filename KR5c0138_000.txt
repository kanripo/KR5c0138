# -*- mode: mandoku-view; -*-
#+TITLE: 莊子注
#+DATE: 2015-08-24 23:43:13.977050
#+PROPERTY: ID KR5c0138
#+PROPERTY: BASEEDITION WYG    
#+PROPERTY: JUAN 提要
<pb:KR5c0138_WYG_000-1a>¶
欽定四庫全書　　　　　子部十四¶
　荘子注　　　　　　　　道家𩔖¶
　　提要¶
　　　　(臣/)等謹案莊子注十卷晉郭象注象字子元¶
　　　　河南人辟司徒掾稍遷至黄門侍郎束海王¶
　　　　越引為太傅主簿事迹具晉書本傳劉義慶¶
　　　　世說新語曰注荘子者數十家莫能究其㫖¶
　　　　統向秀於舊注外别為解義妙演奇致大暢¶
<pb:KR5c0138_WYG_000-1b>¶
　　　　元風惟秋水至樂二篇未竟而秀卒秀子幼¶
　　　　其義零落然頗有别本遷流象為人行薄以¶
　　　　秀義不傳於世遂竊以為己注乃自注秋水¶
　　　　至樂二篇又易馬蹄一篇其餘衆篇或㸃定¶
　　　　文句而已其後秀義别本出故今有向郭二¶
　　　　荘其義一也晉書象本傳亦采是文絶無異¶
　　　　語錢曽讀書敏求記謂世代遼逺傳聞異詞¶
　　　　晉書所云恐未必信案向秀之注陳振孫稱¶
<pb:KR5c0138_WYG_000-2a>¶
　　　　宋代已不傳但時見陸氏⬤文今以釋文所¶
　　　　載校之如逍遥逰有蓬之心句釋文郭向並¶
　　　　引絶不相同胠篋篇聖人不死大盗不止句¶
　　　　釋文引向注二十八字又為之斗斛以量之¶
　　　　句釋文引向注十六字郭本皆無然其餘皆¶
　　　　互相出入又張湛列子注中凡文與荘子相¶
　　　　同者亦兼引向郭二注所載達生篇佝僂丈¶
　　　　人承蜩一條向注與郭一字不異應帝王篇¶
<pb:KR5c0138_WYG_000-2b>¶
　　　　神巫季咸一章皆棄而走句向郭相同列子¶
　　　　見之而心醉句向注曰迷惑其道也而又奚¶
　　　　卵焉句向注六十二字郭注皆無之故使人¶
　　　　得而相汝句郭注多七字示之以地文句向¶
　　　　注塊然如土也郭注無之是殆見吾杜徳機¶
　　　　句鄉吾示之以天壤句名實不入句向郭並¶
　　　　同是殆見吾善者機也句向注多九字子之¶
　　　　先生坐不齋句向注二十二字郭注無之鄉¶
<pb:KR5c0138_WYG_000-3a>¶
　　　　吾示之以太沖莫勝句郭改其末句淵有九¶
　　　　名以處三焉句郭増其首十六字尾五十一¶
　　　　字鄉吾示之以未始出吾宗句故逃也句食¶
　　　　狶如食人句向郭並同於事無與親以下則¶
　　　　並大同小異是所謂竊據向書㸃定文句者¶
　　　　殆非無證又秋水篇與道大蹇句釋文云蹇¶
　　　　向紀輦反則此篇向亦有注併世說所云象¶
　　　　自注秋水至樂二篇者尚未必實録矣錢曽¶
<pb:KR5c0138_WYG_000-3b>¶
　　　　乃曲為之觧何哉考劉孝標世說注引逍遥¶
　　　　逰向郭義各一條今本無之讓王篇惟注三¶
　　　　條漁父篇惟注一條盗跖篇惟注三十八字¶
　　　　說劍篇惟注七字似不應簡畧至此疑有所¶
　　　　脫佚又列子生物者不生化物者不化二句¶
　　　　張湛注曰荘子亦有此文併引向秀注一條¶
　　　　而今本荘子皆無則是併正文亦有所遺漏¶
　　　　蓋其亡已久今已不可復考矣乾隆四十六¶
<pb:KR5c0138_WYG_000-4a>¶
　　　　年十月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　總　校　官(臣/)陸　費　墀¶
#+PROPERTY: JUAN 原序
<pb:KR5c0138_WYG_000-5a>¶
莊子注原序¶
夫莊子者可謂知本矣故未始藏其狂言言雖無會而¶
獨應者也夫應而非㑹則雖當無用言非物事則雖髙¶
不行與夫寂然不動不得已而後起者固有間矣斯可¶
謂知無心者也夫心無為則隨感而應應隨其時言唯¶
謹爾故與化為體流萬代而㝠物豈曽設對獨遘而㳺¶
談乎方外哉此其所以不經而為百家之冠也然莊生¶
雖未體之言則至矣通天地之統序萬物之性達死生¶
<pb:KR5c0138_WYG_000-5b>¶
之變而明内聖外王之道上知造化無物下知有物之¶
自造也其言宏綽其㫖𤣥妙至至之道融微㫖雅泰然¶
遣放放而不傲故曰不知義之所適猖狂妄行而蹈其¶
大方含哺而熙乎澹泊鼓腹而㳺乎混茫至人極乎無¶
親孝慈終於兼忘禮樂復乎已能忠信發乎天光用其¶
光則其朴自成是以神器獨化於𤣥冥之境而源流深¶
長也故其長波之所蕩髙風之所扇暢乎物宜適乎民¶
願𢎞其鄙觧其懸灑落之功未加而矜夸所以散故觀¶
<pb:KR5c0138_WYG_000-6a>¶
其書超然自以為己當經崑崙涉太虛而㳺惚怳之庭¶
矣雖復貪婪之人進躁之士暫而攬其餘芳味其溢流¶
彷彿其音影猶足曠然有忘形自得之懷況探其逺情¶
而玩永年者乎遂綿邈清遐去離塵埃而返冥極者也¶
晉郭象撰¶
